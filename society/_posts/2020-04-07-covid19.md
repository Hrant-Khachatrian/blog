---
layout: post
title: COVID-19 կորոնավիրուսի տարածման վիճակը ապրիլի 7-ին
---

Կորոնավիրուսի հետ կապված այսօր ունենք մի լավ և մի վատ լուր: 

Մինչև սկսելը ֆիքսենք երեք փաստ․

+ **Վիրուսի տարածումը կանխելը անհրաժեշտ է առողջապահական համակարգը չփլուզելու համար**: 
  
  Կարևոր է նկատել, որ այստեղ վիրուսի վտանգավորության աստիճանը այնքան էլ էական չէ: Եթե ենթադրենք, որ հիվանդանոցներում կա 1000 տեղ, և այս վիրուսով վարակվածների 20%-ին պետք է հոսպիտալացնել, ապա 100 վարակակրից սկսելով «նորմալ» տարածման դեպքում հիվանդանոցները կլցվեն [36 օրում](https://gabgoh.github.io/COVID/index.html?CFR=0.02&D_hospital_lag=5&D_incbation=5.2&D_infectious=2.9&D_recovery_mild=11.1&D_recovery_severe=28.6&I0=100&InterventionAmt=0.33333333333333337&InterventionTime=141.06666666666666&P_SEVERE=0.2&R0=2.2&Time_to_death=32&logN=16.07): Իսկ եթե ենթադրենք, որ վիրուսը չորս անգամ ավելի անվտանգ է, ու պետք է հոսպիտալացնել միայն 5%-ին, ապա հիվանդանոցները կլցվեն 46 օրում: Այսինքն, տարբերությունը ընդամենը 10 օր է: Հետևաբար, որքան էլ լինի վիրուսի վտանգավորության աստիճանը, եթե տարածումը չկանխվի, առողջապահական համակարգը կփլուզվի:

+ **Վիրուսի տարածումը կանխելու համար կիրառվում են երեք մեթոդներ․**

  **ա)** հսկել կամ միանգամից մեկուսացնել երկիր մտնողներին   
  **բ)** ինտենսիվ պարզել վարակակիրների բոլոր կոնտակտներին ու մեկուսացնել (contact tracing)  
  **գ)** սահմանափակել (գրեթե) բոլոր մարդկանց տեղաշարժը (lockdown)  
  
  Աշխարհի բոլոր երկրները երազում են վարակի տարածումը կառավարել առանց գ) մեթոդը կիրառելու: Եթե ա)-ն սպանում է միայն տուրիզմը, գ)-ն սպանում է տնտեսության մեծ մասը:

+ **Վիրուսի տարածումը կառավարելու ամենամեծ դժվարություններից մեկն այն է**, որ նշված մեթոդները կիրառել սկսելուց, խստացնելուց կամ թուլացնելուց հետո արդյունքը երևում է մոտ տաս օրից: Դա պայմանավորված է վիրուսի հատկություններով, ինչպես նաև տեստավորման ենթակառուցվածքներով: Այսինքն, երբ կառավարությունը որոշում է, օրինակ, փակել տրանսպորտը կամ բացել ռեստորանները, դրա ազդեցությունը հաջորդ օրը չի երևում: Պետք է լինում գոնե տաս օր սպասել: 

# Լավ լուրը

Հայաստանում գ) կետի հետ կապված վերջին մեծ խստացումը եղավ մարտի 25-ին, երբ տնից դուրս գալը դարձավ հատուկ ձևաթղթով, իսկ «ոչ անհրաժեշտ» աշխատատեղերը փակվեցին: Երեկ ու այսօր կարծեք թե սրա հետևանքները սկսեցին երևալ վարակակիրների վիճակագրության վրա: Եթե այս պատկերը մի քանի օր էլ շարունակվի, կկարողանանք պնդել, որ Հայաստանում այս պահին գործող ա) բ) գ) մեթոդների համադրումը բավարար է վիրուսի տարածումը կանգնեցնելու համար: Սա կարող ենք համարել կարևոր նվաճում: 

Համեմատության համար նշեմ, որ այն եվրոպական երկրները, որոնց տեսնում ենք լուրերով (Իտալիա, Իսպանիա) դեռ շատ հեռու են այս վիճակից: Իտալիայում շուտով կլրանա մի ամիսը, ինչ գ)-ն կիրառվում է, բայց դեռ ակտիվ վարակակիրների թիվը շարունակում է աճել (թեև էականորեն ավելի փոքր արագությամբ): Իրենց դեպքում գ)-ն թուլացնելը շարունակում է մնալ անհնար: 

[![COVID-19 active cases in Armenia and Belarus](/blog/images/arm-bel-april7.png){:width="100%"}](/blog/images/arm-bel-april7.png)

Արդյո՞ք սա նշանակում է, որ կարելի է Հայաստանում թեթևացնել գ)-ն: Իմ հասկանալով, մարտի 15-25 իրավիճակը (երբ դեռ միայն դպրոցները, մոլերն ու ռեստորաններն էին փակ), բավարար չէր տարածումը կանգնեցնելու համար: Այսինքն, գ)-ն թուլացնելուց առաջ պետք է ուժեղացնել ա)-ն և բ)-ն: Քանի որ ՀՀ ժամանող թռիչքները կտրուկ պակասել են, արդեն բոլոր եկողներին երկու շաբաթով տանում են հյուրանոց: Այսինքն ա)-ն արդեն բավական ուժեղ է: Իսկ բ)-ն ուժեղացնելու համար, եթե ճիշտ եմ հասկանում. 
+ պետք է ավելի խիստ հսկել այն մարդկանց, որոնք շփվել են այն մարդկանց հետ, որոնք շփվել են հաստատված վարակակիրների հետ: Երեկ ասացին, որ Հայաստանում այդպիսի 5000-ից ավել մարդ կա տանը մեկուսացված: Բայց կան բամբասանքներ, որ ոչ բոլորն են միշտ մնում տանը:
+ կարելի է պակասեցնել ընդհանուր վարակակիրների թիվը: բ)-ն իրականացնելը ավելի հեշտ է, երբ երկրում կա 100 ակտիվ վարակակիր, քան երբ կա 1000 վարակակիր: Այսինքն, խիստ սահմանափակումները երկար պահելու արդյունքում բուժված և մեկուսացման կարիք ունեցող մարդկանց թիվը կնվազի, ու այս առումով կթեթևացնի բ)-ն իրականացնող մարմինների ծանրաբեռնվածությունը:
+ շատերը պնդում են, որ մեկ օրում արվող տեստերի քանակը մեծացնելը ևս օգնում է բ)-ին: Վստահ չեմ, որ լավ հասկանում եմ մեխանիզմը, բայց երևի թե իրոք դա էլ է օգտակար:

# Վատ լուրը

Աշխարհում կան մի քանի երկրներ, որտեղ վարակի տարածման վիճակագրությունը վերջին երկու ամսում եղել է նույնքան լավ, որքան Հայաստանում է վերջին երկու օրերին, բայց ի տարբերություն մեզ, այդ երկրները նման արդյունքի հասել են առանց գ)-ի: Հաճելի պատահականությամբ, դա այն երկրներն են, որտեղ 2003-ին եղել է SARS-ի համաճարակ, ու հավանաբար մասնագետները սովորել են բ)-ն իրականացնել շատ արդյունավետ:

[![COVID-19 active cases](/blog/images/covid-logchart-april7.png){:width="100%"}](/blog/images/covid-logchart-april7.png)

Բայց այս շաբաթ այդ երկրներից գալիս են մտահոգիչ լուրեր: Այսօրվանից [Սինգապուրում փակում են դպրոցներն ու բիզնեսների մեծ մասը](https://www.nst.com.my/world/world/2020/04/582116/dead-city-singapore-enters-month-long-lockdown): Ճապոնիայում էլ [հայտարարվեց արտակարգ դրություն](https://www.bloomberg.com/news/articles/2020-04-07/japan-s-abe-declares-state-of-emergency-over-coronavirus), քանի որ ըստ վարչապետի, հիվանդանոցները մոտենում են իրենց լիմիտին: Դեռ չեմ հասկանում, թե ինչն է պատճառը: Սա նշանակում է, որ եթե նույնիսկ մեզ հաջողվի գ)-ն վերացնելով ունենալ կայուն վիճակ, պետք է պատրաստ լինել, որ ինչ-որ պահերի պետք կլինի նորից ժամանակավորապես խստացնել սահմանափակումները:

Առայժմ միակ լուսավոր կետն այս պատմության մեջ այն է, որ [այս հոդվածում](https://www.wired.com/story/the-asian-countries-that-beat-covid-19-have-to-do-it-again/) արևելյան Ասիայի երկրների վերջին օրերի խնդիրները բացատրվում են ա) կետում թերացումներով, ոչ թե բ): 

Վերջում մի երկու խոսք մեր ԵՏՄ բարեկամ Բելառուսի մասին: Բելառուսում տեղեկատվության հուսալի աղբյուրը իրենց [առողջապահության նախարարության Տելեգրամի ալիքն է](https://t.me/minzdravbelarus): Երևում է, որ շատ ինտենսիվ կիրառում են ա) և բ) մեթոդները, իսկ գ)-ն գրեթե չեն կիրառում: Հանուն արդարության պետք է նշել, որ մի փոքր գ)-ից էլ են կիրառում, ինչպես երևում է [Yandex-ի տվյալներից](https://yandex.ru/maps/covid19/isolation?ll=41.775580%2C54.894027&z=3), բայց շատ քիչ: Իսկ վարակի տարածման վիճակագրությունը առայժմ շատ տխուր պատկեր է ցույց տալիս: Այսօր [Բելառուսում վարակակիրների թիվը](http://stopcovid.belta.by/) անցավ Հայաստանից: Հուսանք, որ Բելառուսի կառավարության վստահության հիմքում այլ տեղեկատվություն կա, որ մեզ հասանելի չէ:
